---
sidebar_position: 4
---

# Legenda

## Sigle e acronimi

  - **ADR**: Accord europeen relatif au transport international des merchandises Dangereuses par Route, in italiano Accordo europeo relativo al trasporto internazionale di merci pericolose su strada.
  - **CER**: Catalogo Europeo Rifiuti
  - **DO**: Delegato alle Operazioni
  - **DTR**: Deposito Temporaneo Rifiuti
  - **FIR**: Formulario Identificazione Rifiuto
  - **HP**: Caratteristiche di pericolo per i rifiuti (da HP1 a HP15)
  - **IBC**: contenitori intermedi per il trasporto alla rinfusa
  - **MUD**: Modello Unico di Dichiarazione
  - **RAEE**: Rifiuti da Apparecchiature Elettriche o Elettroniche
  - **RUL**: Responsabile di Unità Locale
  - **UN**: (numero UN o numero ONU) numero univoco di 4 cifre che in ADR identifica ogni sostanza (o gruppi di sostanze affini per proprietà e pericolosità)
  - **UL**: Unità Locale

## Definizioni

Nel presente Manuale si intende per:

  - **Delegato alle operazioni**: personale docente, ricercatore, tecnico amministrativo di categoria non inferiore a “C”, incaricato della corretta esecuzione delle procedure relative al deposito temporaneo a supporto del Responsabile dell’Unità Locale; 
  - **Deposito temporaneo (DTR)**: il raggruppamento dei rifiuti effettuato, prima della raccolta, nel luogo in cui sono prodotti;
  - **Etichettatura**: l'insieme delle indicazioni da riportare su apposita etichetta o direttamente sull'imballaggio a mezzo stampa o rilievo o incisione;
  - **Gestione**: la raccolta, il trasporto, il recupero e lo smaltimento dei rifiuti, compreso il controllo di queste operazioni;
  - **Produttore**: il soggetto la cui attività produce rifiuti; per produttore/detentore di rifiuti, nell’organizzazione dell’Università di Bologna, deve intendersi non soltanto il soggetto (Responsabile di didattica e di ricerca in laboratorio, RDRL) dalla cui attività materiale sia derivata la produzione di rifiuti, ma qualora questa figura non fosse identificabile, anche il soggetto (Responsabile di Struttura) al quale sia giuridicamente riferibile detta produzione ed a carico del quale sia quindi configurabile, quale titolare di una posizione definibile come di garanzia, l’obbligo di provvedere allo smaltimento di detti rifiuti nei modi prescritti per legge;
  - **Raccolta**: l’operazione di prelievo, di cernita e di raggruppamento dei rifiuti per il loro trasporto in un impianto di trattamento;
  - **Raccolta differenziata**: la raccolta in cui un flusso di rifiuti è tenuto separato in base al tipo ed alla natura dei rifiuti al fine di facilitarne il trattamento specifico; 
  - **Responsabile di Unità Locale**: personale docente, ricercatore, tecnico amministrativo, responsabile della gestione delle attività e della verifica della corretta esecuzione di tutte le procedure relative alla gestione del Deposito Temporaneo; 
  - **Rifiuto**: qualsiasi sostanza od oggetto di cui il detentore si disfi o abbia l'intenzione o abbia l'obbligo di disfarsi; 
  - **Rifiuto pericoloso**: rifiuti con asterisco nell’elenco di cui all’ALLEGATO D parte IV del D.Lgs n. 152 del 3/04/2006 e s.m.i. 
  - **Rifiuto speciale**: ai sensi dell’art. 184 del D.Lgs n. 152 del 3/04/2006 e s.m.i., i rifiuti sono classificati, secondo l'origine, in rifiuti urbani e rifiuti speciali. Dal comma 3 dello stesso articolo, sono rifiuti speciali: 

      a) i rifiuti da attività agricole e agro-industriali, ai sensi e per gli effetti dell'art. 2135 c.c.;

      b) i rifiuti derivanti dalle attività di demolizione, costruzione, nonché' i rifiuti che derivano dalle attività di scavo, fermo restando quanto disposto dall'articolo 184-bis;

      c) i rifiuti da lavorazioni industriali,

      d) i rifiuti da lavorazioni artigianali;

      e) i rifiuti da attività commerciali;

      f) i rifiuti da attività di servizio;

      g) i rifiuti derivanti dalla attività di recupero e smaltimento di rifiuti, i fanghi prodotti dalla potabilizzazione e da altri trattamenti delle acque e dalla depurazione delle acque reflue e da abbattimento di fumi;

      h) i rifiuti derivanti da attività sanitarie; 

  - **Sostanza pericolosa**: una sostanza classificata come pericolosa in quanto conforme ai criteri di cui alle parti da 2 a 5 dell'allegato I del regolamento (CE) n. 1272/2008; 
  - **Unità Locale (UL)**: l’impianto o l’insieme delle unità operative nel quale l’impresa esercita stabilmente una o più attività dalle quali sono originati i rifiuti, ovvero ciascuna sede presso la quale vengono conferiti i rifiuti per il recupero o lo smaltimento (allegato IA DM 17/12/2009); nell’organizzazione dell’Ateneo di Bologna l’Unità Locale si identifica con il deposito temporaneo rifiuti (DTR), cui afferiscono una o più strutture collegate tra loro all’interno di un’area delimitata, in cui si svolgono le attività dalle quali hanno origine i rifiuti; il deposito temporaneo di rifiuti è costituito da uno o più locali con specifiche caratteristiche strutturali e impiantistiche per il raggruppamento preliminare dei rifiuti speciali pericolosi, in attesa del loro conferimento alla ditta autorizzata al trasporto e allo smaltimento/recupero. 

